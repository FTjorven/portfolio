---
id: 6
layout: ../../layouts/MarkdownPostLayout.astro
title: "James Marriott @ Botanique (Orangerie): Potentie tot de max"
pubDate: 2025-12-05
lang: "nl"
description: "Een review van James Marriott's concert in de Botanique, waar een toegewijde fanbase een opkomende popster ontmoette met gemengde resultaten."
author: "ftjorven"
tags: ["dutch", "muziek", "review", "concert"]
image:
  url: "/portfolio/images/writing/james-marriott.jpg"
  alt: "James Marriott concert in de Botanique"
---

James Marriott, die zijn carrière startte op YouTube in 2018, heeft een wat bultige weg achter de rug. Na twee EP's die aanvoelden als geldscheppende zijprojectjes, bracht hij in 2023 zijn eerste album uit. Wat we daar te horen kregen, was meteen een grote evolutie en een duidelijke drang om zichzelf te bewijzen. Gisteren stond hij met zijn nieuwe album 'Don't Tell The Dog' in een snel uitverkochte Orangerie.

We kwamen ongeveer een half uur voor de deuren open gingen aan in de Botanique, en wat we zagen, hadden we nog nooit meegemaakt. De rij liep letterlijk van de ingang van de Orangerie tot aan het Museum. Toen we met enkele fans vooraan spraken, werd meteen duidelijk dat zij al sinds 10:30 stonden te wachten om als eersten binnen te raken. Zeer toegewijde fans dus… *en dat niveau van devotie zou zich de hele avond blijven tonen.*

Als voorprogramma kregen we het Engelse broer-zus-duo Esme Emerson. De twee stonden met één akoestische gitaar voor het publiek en brachten met zichtbaar enthousiasme een reeks rustige indiepopliedjes. Toch hadden ze moeite om dezelfde energie terug te krijgen uit de zaal. Het luidste moment kwam toen ze vroegen hoeveel 'gay mensen' er in het publiek zaten als inleiding op een nummer. Ze stonden er vol overgave, maar jammer genoeg kon die charme de redelijk inwisselbare muziek niet redden. De set voelde soms meer aan als een obligate opwarming dan een echte toevoeging aan de avond.

James Marriott begon opvallend ingetogen. Hij opende 'Ventriloquist' enkel met backingtrack en zang, terwijl de rest van de band langzaam het podium op kwam voor een laatste climax. Hij volgde de volgorde van zijn album en ging meteen door naar het tweede nummer, zonder veel introductie of praatje. Bij 'Something's Wrong' merkte je meteen dat het grootste deel van de zaal elk woord kon meezingen. Ook zelf probeerde hij de energie hoog te houden met constante oproepen om te springen en vragen over hoe de zaal zich voelde wat zeker welkom was.

Voor het nummer 'White Noise' werd er een zak met blauwe hondvormige stickers doorgegeven, bedoeld om voor je telefoonlicht te houden tijdens het liedje. Nog een teken van de bijna obsessieve toewijding van zijn fanbase. Tijdens het nummer zelf kregen we een mooi rustmoment binnen een verder zeer energieke show, hoewel zijn vocale uitvoering hier wat wiebelig was. *Toch zorgde het voor één van de meer memorabele visuals van de avond.*

In het midden van het concert zakte de kwaliteit helaas wat in. Sterkere nummers van het nieuwe album maakten plaats voor het simpelweg niet erg goede 'Him' van zijn eerste EP. Je merkt duidelijk dat hij gegroeid is als artiest en bandleider, maar deze oudere nummers wisten desondanks de zaal niet echt te grijpen. Met zwakkere melodieën en weinig spannende riffs valt er gewoon niet heel veel te beleven aan dat vroegere werk. *De band speelde het zo goed mogelijk, maar het voelde aan als een moment waarop de energie even wegzakte.*

Voor 'It's Only Love' vertelde hij dat hij het nummer normaal opdraagt aan iemand die hij graag heeft in de stad waar hij speelt, maar dat hij voor Brussel niemand kende. Het publiek begon meteen suggesties te roepen en kwam, om een of andere reden, uit bij Pokémonfiguur Squirtle. *Het zorgde voor een onverwacht charmant moment van interactie en luchtigheid.*

Toen hij aankondigde dat hij nog maar enkele nummers had, begon hij aan een alternatieve, verlengde intro van 'I Don't Want to Live Like This'. Eén van de meest indrukwekkende en catchy nummers op het album werd live nog beter, dynamischer en voller. Hier bewees hij echt hoe groot zijn potentieel als live-artiest is.

Hij sloot zijn set af met drie duidelijke publieksfavorieten. 'Sleeping on Trains' van zijn tweede EP 'Bitter Tongues' werd verrassend krachtig gespeeld, met een emotionele intensiteit die je niet uit de studioversie haalt. Daarna volgde 'Toothache', *een laatste knallende showcase van zijn nieuwe album,* en uiteindelijk 'Grapes', zijn grootste hit. Het oorverdovende gegil bij de eerste noten sprak voor zich. Hoewel dit zonder twijfel zijn sterkste nummer van de vroege EP's is, had ik toch gehoopt op een iets overtuigender afsluiter.

Wat we uiteindelijk kregen, was James Marriott die zichzelf neerzette als een opkomende popster, met een podiumpresence die doet denken aan popnamen als Harry Styles en Benson Boone. Jammer genoeg nam hij zijn gemengde songkwaliteit mee naar de Botanique, waardoor ik niet kan zeggen dat de hele show mij wist te overtuigen. De hoogtepunten waren echter zéér hoog. Als je op zoek bent naar een popicoon in wording, zorg dan dat je hem ziet wanneer hij volgens hemzelf snel weer naar België terugkeert. *En als hij tegen dan een setlist brengt die net wat consistenter is,* zouden die hoge pieken wel eens kunnen uitgroeien tot een volledig memorabele show.

**Setlist:**

Ventriloquist

Something's Wrong

Plasticine

Food Poisoning

Car Lights

White Noise

Romanticise This

Pillow Fight

Him

So Long

Going Postal at the Party

California Rain

Don't Blame Me

It's Only Love

I Don't Want to Live Like This

Sleeping on Trains

Toothache

Grapes
